<div class="tekst-innhold">
    <p>Hei kjære leser!</p>
    
    <p>
        Mitt navn er Marie Lowzow Morland. Jeg er 25 år, er 150cm høy, 
        og har levd de siste 5 årene i Trondheim hvor jeg har studert arkitektur. 
        I byen med kjærlighetsgaranti fant jeg Andreas. 
        Sommeren 2013 giftet vi oss i Haugesund. Han er dataingeniør, 
        187cm høy og stiller gjerne opp som helt når dataen ikke vil det jeg vil.
    </p>
    
    <p>
        Sammen er vi glad i å invitere venner på middag og brettspill. 
        I helgene drar vi gjerne på tur i fjell og skog. 
        Hvis vi ikke er i Guds frie natur er vi gjerne å finne i en kirke på søndagen.
    </p>
    
    <p>
        Jeg har en skaperglede og setter meg gjerne ned med maling og pensler 
        når jeg har tid. Gjerne med en kopp te og litt fin musikk i bakgrunnen. 
        Jeg lar meg inspirere av hva andre mennesker har laget, natur, 
        og egne opplevelser. Av og til drar jeg med meg andre inn i min 
        kreative verden og finner fram både gips og malekosten. 
        Denne skapergleden har jeg tatt med meg inn i arkitektstudiet. 
        Jeg jobber godt både i gruppe og alene. Om jeg skal bryte janteloven 
        og skryte litt av meg selv, så syns jeg at jeg er veldig flink til å 
        finne fram til relevant informasjon og dra det inn i utformingen av byggene. 
        Jeg er også flink til å sette meg inn i brukernes situasjon og behov.
    </p>
    
    <p>
        Idealisten i meg sier at arkitekt er et vakkert omsorgsyrke hvor man 
        skal legge til rette for at mennesker skal fungere godt i sine 
        omgivelser og bidra til at de skal trives.
    </p>

    <div class="right-aligned">
        <p>Med vennlig hilsen<br/><i>Marie Lowzow Morland</i></p>
    </div>
</div>